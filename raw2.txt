Gdy jednak z wejściem na rynek Windows 95 rozpoczęła się era systemów 32-bitowych, WordPerfect wiele z tego uznania stracił. Przygotowana dla nowej wersji „okienek” wersja 7 programu przynosiła co prawda sporo ulepszeń względem 16-bitowego WordPerfecta 6 dla Windows 3.1, ale po pierwsze pojawiła się za późno, dziewięć miesięcy po wydaniu Microsoft Office 95, po drugie, miała ogromne problemy ze stabilnością – i w konsekwencji nie uzyskała logotypu Designed for Windows 95. Nie była też kompatybilna z Windows NT, co jeszcze bardziej zaszkodziło rynkowej popularności WordPerfecta.

Prawnicy Novella w złożonym przez siebie pozwie winą za ten stan rzeczy obarczyli Microsoft. Ich zdaniem Redmond zachęcało firmę z Utah do stworzenia wersji słynnego edytora specjalnie dla Windows 95, jednak w krytycznym momencie odmówiło wsparcia w kwestii jego integracji z nowym systemem. Miał to być akt nieuczciwej konkurencji, próba uczynienia Worda atrakcyjniejszym wyborem. I faktycznie, jak pamiętamy, Word stał się w praktyce domyślnym edytorem tekstu dla Windows, odnosząc oszałamiający sukces i praktycznie eliminując konkurencję z rynku.

Wskutek zmagań między zespołami prawnymi obu firm, dopiero w 2008 roku Sąd Najwyższy Stanów Zjednoczonych przyznał Novellowi prawo do skutecznego zaskarżenia Microsoftu o odszkodowanie. Ważnym punktem procesu były zeznania samego Billa Gatesa, który w 2011 roku zeznał, że istniały pewne komponenty software'owe, które mogłyby pomóc w integracji WordPerfecta 7 z Windows 95. Zostały jednak one usunięte z systemu, gdyż Microsoft obawiał się, że mogą niekorzystnie wpłynąć na stabilność jego działania (która jak niektórzy może pamiętają, w niczym nie przypominała stabilności systemów z jądrem NT).

Jesienią zeszłego roku Novell, przegrywający sprawę po sprawie, i natychmiast odwołujący się do wyższej instancji, odwołał się do instancji najwyższej. Od wczorajszego wyroku Sądu Najwyższego USA odwołania już nie ma, a werdykt jest w pełni satysfakcjonujący dla Microsoftu. Firma z Redmond nie naruszyła w swoich pracach nad Windows 95 żadnych praw antymonopolowych, ani też nie dopuściła się aktów nieuczciwej konkurencji.

W meczu prawników Microsoftu i Novella mamy więc wynik remisowy. 10 lat temu, w innej głośnej sprawie między obydwiema firmami, Novell wygrał bowiem odszkodowanie w wysokości ponad pół miliarda dolarów. Chodziło wówczas o zniszczenie przez Microsoft bramki NDS for Windows NT, która pozwalała na zarządzanie użytkownikami i przechowywanie haseł na serwerach NetWare. Wprowadzenie cyfrowego podpisywania bibliotek DLL w Windows 2000 uniemożliwiło dalsze działanie tego narzędzia.
